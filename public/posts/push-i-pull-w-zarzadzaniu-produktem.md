---
title: "Push i pull w zarządzaniu produktem"
date: "2024-07-27T10:00:00.000Z"
---
# Push i pull w zarządzaniu produktem

Jeden z toksycznych zakątków pracy produktowej w trybie (pseudo) *data driven*, to opieranie się w całości i WYŁĄCZNIE na feedbacku jakościowym użytkowników lub klientów.

Jeśli swój backlog pomysłów na zmianę w produkcie budujesz na głosach użytkowników i analizie ich zachowań, ja nazywam to ideacją ***pull***. „*Wyciągasz*" od użytkowników wiedzę o tym, co dalej zrobić.

Podobnie, gdy podglądasz konkurentów i ich naśladujesz. Wyciągając od konkurentów ich rozwiązania, stosując *benczmarkizm*, outsource'ujesz kontrolę nad backlogiem do konkurenta - *de facto* to on myśli za Ciebie o tym, jaki kolejny ruch wykonasz.

Odwrotnością jest praca w trybie ***push***.

*Push* może być częścią realizacji konkretnej wizji produktu. Czasem strategii biznesowej. Czasami może to być insight oparty o feedback (kiedy pozwalasz userom zidentyfikować problem/*pain*, ale nie rozwiązanie - co zazwyczaj jest dobrym pomysłem).

*Push* robisz kiedy „wpychasz" w produkt rozwiązanie, o które nikt nie prosił, ale ma ono sens i dokłada wartość.

Wiele najlepszych produktów powstaje w wyniku „*pushowania*". Wszystkie media społecznościowe, które realizują pewną hipotezę z zakresu psychologii społecznej i socjologii grup, na przykład. Nikt też nie prosił o wynalezienie samochodu.

Bywa też, że *push* wizji daje przeciętne rezultaty.

Jony Ive miał wizję urządzeń Apple doskonale symetrycznych i obłych, pozbawionych zbędnych wejść - każdy użytkownik Macbooka Pro poprzedniej generacji wie, że estetyzm zabijał funkcjonalność.

Clubhouse miał hipotezę o społecznościowym potencjale audio - i okazała się ona nie tyle nieprawdziwa, co za słaba na to, żeby wydobyć z użytkowników nawyk i przywiązanie.

Wiele produktów staje się *bloatware* i degraduje się raczej przez nadużycia *pull*. Yahoo, Evernote, wcześniej wiele wersji Windowsa.

Balansowanie między trybem *push* i pull to sztuka sama w sobie i dla siebie - wymaga wiedzy domenowej, narzędziowej i rynkowej. Często specyficznej dla danej kategorii lub nawet konkretnego produktu.

Używanie tylko jednej z tych strategii jest za to pewnym sposobem na porażkę.

[Napisz do mnie](mailto:jakub.jeziorny@gmail.com)