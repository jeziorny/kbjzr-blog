# Screenless i hardware jako klient AI. O Humane AI Pin.

> *There are only two ways to make money in business: one is to bundle; the other is unbundle* - Jim Barksdale, CEO Netscape

Można pomyśleć historię komputerów i oprogramowania jako historię redukcji poziomu trudności obsługi interfejsu między człowiekiem a mocą obliczeniową.

Kolejne warstwy abstrakcji *software'u* i frameworki *design'u* ułatwiają nam korzystanie z coraz większej mocy obliczeniowej oferowanej przez szybsze, mocniejsze komputery.

Od kart perforowanych i elektrycznych terminali przez linie komend i terminale systemowe, po graficzne interfejsy wspierające peryferia i w końcu ekrany dotykowe.

Każdy kolejny etap wymagał coraz mniejszych kompetencji, coraz mniej czasu, uwagi i wysiłku użytkownika, aby użyć komputera w pożądanym celu.

Ale interakcja z komputerem może być *jeszcze* naturalniejsza niż dotąd.

Myślę o czacie jako paradygmacie UI i szerzej - o komunikacji z komputerem w języku naturalnym.

Humane AI próbuje dokonać takiego przełomu.

TL;DR: [Humane AI Pin](https://hu.ma.ne/) to rodzaj wpinki lub broszki, poprzez którą można komunikować się głosowo z OpenAI. Sprzęt ma kamerę, sensory ruchu i głośnik. Ale też *rzutnik* do wyświetlania interfejsu na dłoni.

![Sketchpad](content/images/2023/11/code-block----0AMan-GUI-Invention.webp)
*Sketchpad, stworzony w 1962 przez Ivana Sutherland w Lincoln Laboratory na MIT jest uważany za pierwszy komputer z interfejsem w formie ekranu ([The Computer Museum](https://computerhistory.org/blog/the-remarkable-ivan-sutherland/))*

Najpierw jednak nieco kontekstu, żeby lepiej uchwycić zamiar Humane AI:

Myślę, że mamy obecnie swoisty wyścig o to, kto zdefiniuje sztuczną inteligencję jako nową formę oprogramowania.

Giganci ery internetowej - Microsoft, Google, Amazon, Meta - przyjęli różne teorie zwycięstwa w walce o to, kto i w jaki sposób użyje AI aby odmienić internet. Konkurencja nabiera na sile.

Walczą giganci osobiście i przez swoje *proxy* (OpenAI, Anthropic, AI21 Labs). Znów ściera się open source (korporacyjny, od Meta) z podejściem zamkniętym (OpenAI aka CloseAI hehe).

Mali korsarze, indie developerzy wypuszczający wrappery na API OpenAI i większe startupy również biorą udział w zabawie - ale to ci najwięksi nadają jej ton.

Inaczej niż kiedyś, AI wydaje się, póki co, nie tyle nową platformą, kolejnym kontynentem do eksploracji i dominacji, ale bardziej nowym typem uzbrojenia pozwalającym uczestnikom gry przesuwać fronty.

Internet to już nie to samo co kiedyś.

Pole gry o internet zostało już ustabilizowane: penetracja mobile i PC w krajach rozwiniętych jest wymaksowana, a granice biznesowej konkurencji - wytyczone.

Walka o udział w *screen time* to częściej wojna pozycyjna niż startupowy *land grab* sprzed dekady ze swoim imperatywem wzrostu za wszelką cenę.

Dzięki mobile i powszechnemu dostępowi do internetu rywalizacja o użytkownika to właśnie rywalizacja o jego uwagę, jego *screen time*.

![Attention Clock](content/images/2023/11/Activate-s-Attention-Clock-Our-analysis-of-consumer-technology-and-media.png)
*Korzystanie z wielu ekranów w tym samym czasie sprawia, że doba ma 32 godziny.*

Po nieco ponad dekadzie od rewolucji smartfonowej poziom nasycenia uwagi użytkowników komputerów i smartfonów realnie wypełnia większość doby.

*Mobile ate our attention* chciałoby się powiedzieć - tylko że nie do końca tak jest.

„Większość doby" to przecież nie *cała* doba. Poza *screen time* musi być też jakiś *off-screen time*.

Czas bez ekranu to czas niezagospodarowany przez komputery, oprogramowanie i internet. To jest właśnie kolejny kontynent do odkrycia. I to tutaj Humane AI Pin lokuje swoje ambicje.

Oczywiście nie jest to pierwsza próba wejścia w *off-screen time*. Alexa, Cortana, Siri, HomePod, Nest i inni to pionierzy, którzy przetarli szlak.

Nie przesadzę chyba, jeśli powiem, że wszyscy zawiedli w sensie, że nie zrealizowali swojej obietnicy - pozostały po nich głównie głośniki i częściowo rozwinięta technologia automatyzacji domu.

Warunki możliwości *screenless computing* (albo IoT 2.0) ustanowiła dopiero technologia dużych modeli językowych.

Ponieważ interakcja z nimi jest możliwa za pośrednictwem języka naturalnego (innowacja ChataGPT) *oraz* za pośrednictwem mowy to możliwe jest, dosłownie, wykorzystywanie komputerów, także mobilnych (z kamerą, sensorami, etc.) bez konieczności używania ekranu.

Inaczej niż w przypadku IoT 1.0 mówimy tu o dwustronnej interakcji w języku naturalnym między AI w pudełku („Ghost in the shell"), zamiast o wykorzystywaniu urządzenia jako zaledwie sensora podłączonego do aplikacji internetowej, w której dane są przetwarzane.

To duża zmiana.

Głos jest naturalniejszym i gęstszym informacyjnie interfejsem niż czytanie i pisanie czy stukanie w ekran.

Ale to nie jest jedyna stawka rozgrywki rozpoczętej przez Humane AI.

Słabością Humane AI Pin jest to, że oprogramowanie Pina nie należy do firmy.

AI, które występuje w nazwie firmy dostarcza OpenAI. Trudna sprawa.

Ponieważ Humane AI realnie nie używa własnego modelu LLM to jest obecnie eksperymentem, którego hipoteza to: **hardware to bardzo dobry klient dla AI**.

Taki nowy *bundle*, AI + sprzęt, ma szansę zbudować zupełnie nową kategorię rynkową.

Sukces tego eksperymentu może otworzyć nowy rozdział w historii komputerów i oprogramowania - nie tylko jako historii interfejsów między ludźmi a mocą obliczeniową.

[Napisz do mnie](mailto:jakub.jeziorny@gmail.com)

---

PS. Humane AI Pin oraz [Raybany od Meta](/meta-ray-bans/) mają szansę otworzyć jeszcze kilka innych dyskusji.

Linie napięcia dostrzegam także na tych osiach:

1. Screen computing vs. screenless computing.
2. Hardware jako klient AI vs. aplikacje jako klienci AI.
3. AI jako ekstensja clouda (OpenAI) vs. małe modele LLM działające jako *edge computing AI*
4. Pełna integracja oprogramowania i hardware'u (jak Apple i kiedyś Microsoft z Nokią) vs. modularyzacja OEMów (jak Google z Androidem a wcześniej Wintel).