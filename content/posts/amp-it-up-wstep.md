---
title: "Apm It Up - wstęp do polskiego wydania"
date: "2025-10-20T10:00:00.000Z"
---
# "Apm It Up - wstęp do polskiego wydania

## Amp It Up: manifest bezwzględnej skuteczności w erze półśrodków


W publicznym dyskursie o biznesie, gdzie pełno jest akademickich teorii, nitek z Twittera, modnych frameworków z LinkedIna, coachujących TikToków i rozwlekłych case studies napisanych pod SEO, [“Amp It Up” Franka Slootmana](https://www.zlotemysli.pl/prod/14046/amp-it-up-frank-slootman.html) uderza jak lodowaty prysznic.

To nie jest kolejna książka o tym, czym zarządzanie *powinno* być - to nieubłaganie szczera instrukcja obsługi maszyny do wygrywania napisana przez człowieka, który trzykrotnie przekształcił średnie firmy (Data Domain, ServiceNow, Snowflake) w giganty warte miliardy dolarów.

## Religia mediokracji

Slootman nie marnuje czasu na moralizujące niuanse. Jego filozofia jest prosta do bólu: większość organizacji działa na ułamku swojego potencjału, ponieważ *zaakceptowała* mediokrację, rządy przeciętności, jako normę. I nierzadko same nie wiedzą, że wierzą w normę przeciętności. 

“Amp It Up” to apoteoza skuteczności w najczystszej postaci - autor pokazuje, że różnica między przeciętnością a wielkością nie leży w strategii czy zasobach ale w *bezwzględnym podniesieniu standardów* egzekucji i zarządzania operacjami na każdym poziomie organizacji.

Kluczowe jest zrozumienie, że Slootman nie mówi o *stopniowej* poprawie. Mówi o radykalnej transformacji intensywności. Kiedy większość CEO celebruje 20% wzrostu, on pyta: “Dlaczego nie 200%?”. To nie jest pycha inwestora znającego tylko excele albo arogancja głupca - to świadoma decyzja o odrzuceniu komfortowych ograniczeń, które sami sobie narzucamy. Autor demonstruje, jak w trudnych kontekstach konsekwentnie osiągał niemożliwe, po prostu odmawiając zaakceptowania tego, że jest to niemożliwe.

## Kultura wygrywania

W erze work-life balance i przyjaznych kultur korporacyjnych, Slootman przypomina niewygodną prawdę: biznes to rywalizacja a w rywalizacji liczy się tylko zwycięstwo. Jego podejście do konkurencji jest gladiatorskie - nie chodzi o uczestnictwo, chodzi o dominację. “Amp It Up” przedstawia wolę zwycięstwa nie jako opcję czy przewagę konkurencyjną ale jako podstawowy warunek przetrwania w coraz brutalniejszym świecie biznesów technologicznych.

Co bardzo istotne, Slootman nie gloryfikuje toksyczności. Jego obsesja na punkcie wygrywania nie wynika z ego lecz z głębokiego przekonania, że tylko zwycięzcy mogą realnie zmieniać świat. Przegrywający tworzą posty na social media i prezentacje o tym, dlaczego odpadli. Zwycięzcy tworzą rzeczywistość. Ta filozofia przenika każdy aspekt jego zarządzania - od rekrutacji (zatrudniaj tylko tych, którzy nie potrafią przegrywać) po strategię produktu (nie bądź lepszy o 10%, bądź 10x lepszy).

## Konkretność jako broń i metoda zarządzania

Może najbardziej pragmatycznym aspektem książki jest chirurgiczna precyzja, z jaką Slootman podchodzi do realizacji celów. W świecie, gdzie strategie są mgliste a KPI często bardziej mylą niż wyjaśniają, autor wprowadza żelazną dyscyplinę konkretności. Każdy cel musi być jasny i mierzalny, każda dyskusja musi prowadzić do decyzji, każde spotkanie musi kończyć się listą działań z nazwiskami i terminami.

Slootman bezlitośnie obnaża korporacyjne *theatrum* - rytualne tańce prezentacji, calli, konsultacji, dyskusji i raportów, które tworzą iluzję postępu bez faktycznego ruchu naprzód. Jego metoda to intelektualna brutalność: skracaj cykle decyzyjne z miesięcy do dni i godzin, eliminuj warstwy aprobat, dawaj ludziom władzę proporcjonalną do odpowiedzialności. Konkretność w “Amp It Up” to nie tylko jasność celów - to *eliminacja* wszystkiego, co nie prowadzi bezpośrednio do ich realizacji.

## Dlaczego ta książka jest niezbędna

“Amp It Up” to nie lektura komfortowa. Slootman nie oferuje work-life balance, nie terapeutyzuje samotności przedsięborcy, nie mówi o szczęściu pracowników, ani nie wspomina o społecznej odpowiedzialności biznesu. Oferuje coś znacznie cenniejszego: ekscytację intensywnością wyścigu, odrzucenie pośledniości oraz odświeżająco szczery przepis na budowanie organizacji, które wygrywają.

W czasach gdy większość liderów biznesu bardziej dba o swój wizerunek i zasięgi niż o wyniki, Slootman przypomina, po co właściwie jesteśmy w tym całym biznesie. Nie po to, żeby być lubianym czy podziwianym. Nie po to, żeby być politycznie poprawnym:

Cele to: tworzyć wartość wymierną w złotówkach, niszczyć konkurencję i zmieniać rynek.

Ta książka powinna być obowiązkowa dla każdego, kto ma ambicje większe niż kolejny awans. 

To manifest dla tych, którzy są zmęczeni teatrem korporacyjnych gestów, ale chcą za to realnie budować, tworzyć - i zwyciężać. Slootman nie obiecuje, że będzie łatwo. Obiecuje tylko, że jeśli zaczniesz wymagać więcej i lepiej od siebie, i innych - zaskoczy Cię twoja własna skuteczność.	

“Amp It Up”, tytułowe wyzwanie, żeby podkręcić intensywność, to ostateczny test: naprawdę chcesz wygrywać czy tylko udajesz, że chcesz?​​​​​​​​​​​​​​​​ Chcesz wygrać - czy tylko mieć rację?

[Kup polskie wydanie "Amp It Up" tutaj](https://www.zlotemysli.pl/prod/14046/amp-it-up-frank-slootman.html)

PS. Powyższy wstęp do polskiego wydania nie ukazał się finalnie w książce a jego fragment został wykorzystany jako rekomendacja na okładce.

[Napisz do mnie](mailto:jakub.jeziorny@gmail.com)
