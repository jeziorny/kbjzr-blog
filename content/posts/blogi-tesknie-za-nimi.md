---
title: "Blogi, tęsknię za nimi"
date: "2024-07-27T10:00:00.000Z"
---
# Blogi, tęsknię za nimi

Kocham zjawisko blogowania epoki [Web 2.0.](https://pl.wikipedia.org/wiki/Web_2.0)

To był najpiękniejszy internet. Blogi nie były wtedy platformami biznesowymi, ani taktykami o *personal brandingu*, tylko publicznymi dzienniczkami, notesami, pamiętnikami i kolumnami publicystycznymi.

> Can we stop tweeting and go back to blogging, please?
> — Kuba Filipowski (@kubafilipowski) December 15, 2022

Były też zbiory esejów, felietonów, aforyzmów, recenzji, analiz, odkryć i poradników.

Każdy kto pisał, pisał jak chciał, co chciał i dla kogo chciał.

Bez dyscyplinującego rygoru algorytmów z dzisiejszych soszali, blogi były nieco bardziej jak tradycyjne media, tylko, że osobiste.

Może dlatego popularnym memem *(w sensie Dawkinsa)* było dziennikarstwo obywatelskie.

No nie ważne.

Ważne, że ówczesne blogi miały gigantyczny problem z *discovery.* Były jako ekosystem pofragmentowane, pozbawione jednego obiegu informacji. Nie brakowało wartościowych autorów i autorek, ale znaleźć ich - o, to już było *trudne*.

Tę okazję wykorzystały media społecznościowe a potem wszystko się zmieniło.

Agregacja miała dużo sensu i dlatego media społecznościowe wygrały.

Cena jest jednak wygórowana. Zaczęliśmy konsumować krótkie, płytkie treści. Przestaliśmy dawać sobie przestrzeń i na dłuższe treści, i na mniej wyrafinowane, ale wciąż ciekawe. Teraz - mam czasem wrażenie - każdy kto publikuje w soszalach jest *clickbaiterem*. Lajki i zasięgi to uzależniające waluty. Robią z autorów marketerów *swojej własnej osoby*.

Na szczęście blogowanie zupełnie nie zginęło. Więcej, ma nawet swój mały renesans dzięki, między innymi, Substackowi i wykorzystaniu newsletterów jako platform self publishingu.

Jest coś wyjątkowego w powrocie do blogów. Uważam, że są przede wszystkim platformą do wyrażania prawdziwego siebie. Dają możliwość budowania prawdziwych relacji.

W każdym mocnym newsletterze - podobnie jak w blogowaniu - osoba autora jest równie ważna, jak treści. Spójrz tylko na [Noah Smith](https://www.noahpinion.blog/)'a albo [Wojciecha Orlińskiego](https://ekskursje.pl/).

Imponują mi bo nie robią *personal brandingu* tylko pozwalają sobie na autentyczność - a ona dokłada wyjątkowy *flavour* do treści. Bardzo Web 2.0 vibe.

Bardzo długo też chciałem mieć blogaska właśnie tego rodzaju ale się trochę wstydziłem.

W końcu dorosłem i postanowiłem sobie takie miejsce założyć - i tak tu trafiliśmy, Ty i ja, czytelniku czy czytelniczko.

Będę tu publikował notatki. Głównie dotyczące technologicznego biznesu i głównie moich o nim przemyśleniach. Czasem z doświadczeń z prowadzenia takiego.

Nie obiecuję regularności.

Będzie jak *za starych, dobrych czasów.*

[Napisz do mnie](mailto:jakub.jeziorny@gmail.com)